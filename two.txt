Tempora cum causis Latium digesta per annum, lapsaque sub terras ortaque signa canam. Excipe pacato, Caesar Germanice, vultu hoc opus, et timidae dirige navis iter; officioque, levem non aversatus honorem, huic tibi devoto numine dexter ades. Sacra recognosces annalibus eruta priscis, et quo sit merito quaeque notata dies. Invenies illic et festa domestica vobis. Saepe tibi pater est, saepe legendus avus; quaeque ferunt illi pictos signantia fastos, tu quoque cum Druso praemia fratre feres. Caesaris arma canant alii, nos Caesaris aras, et quoscumque sacris addidit ille dies. Annue conanti per laudes ire tuorum, deque meo pavidos excute corde metus. Da mihi te placidum, dederis in carmina vires, ingenium vultu statque caditque tuo. Pagina judicium docti subitura movetur principis, ut Clario missa legenda deo. Quae sit enim culti facundia sensimus oris, civica pro trepidis quum tulit arma reis. Scimus et, ad nostras quum se tulit impetus artes, ingenii currant flumina quanta tui. Si licet et fas est, vates rege vatis habenas, auspice te felix totus ut annus eat.